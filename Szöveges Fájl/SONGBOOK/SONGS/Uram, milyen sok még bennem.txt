Uram, milyen sok még bennem

1. Uram, milyen sok még bennem
A gyarlóság, a hiány,
Pedig mindennap törekszem
Néked élni igazán!
Bár mindenkor lehetnék hitben szilárd,
Soha ne hagynám el a buzgó imát:
És egészen legyőzve önmagamat,
Ne téveszt&#39;ném szem elől üdvcélomat!


2. Egy kísértést ha legyőztem,
Jött felém egy újabb már.
Nincs itt soha csendességem.
A bűn ajtóm előtt vár;
És oda, hol engemet gyengének lát.
Már küldi is mérgezett, éles nyilát.
Ha néha úgy látszott, hogy már győztem én:
A Sátán új támadást kezdett felém.


3. Küzdelmemben nincs mit tennem,
Mikor erőm oly kevés,
Istenhez kell újból mennem,
Hogy múljék a csüggedés.
Leborulok térdre, úgy keresem Őt,
Mert tudom, hogy szánja ő a szenvedőt.
Elmondom az Úrnak, hogy harcom nehéz,
És kérem, hogy védjen az atyai kéz.


4. Hogy örökké tied legyek,
Ezt óhajtom, jó Atyám,
Kedved szerint járjak, tegyek,
Neked éljek igazán.
Az én hitem gyenge, és erőm fogytán,
A folyton megújuló harcok után.
Add, Istenem, bőven a hit erejét,
Hogy legyőzzem életem ellenségét!

