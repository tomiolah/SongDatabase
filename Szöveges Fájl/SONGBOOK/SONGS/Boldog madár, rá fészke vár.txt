Boldog madár, rá fészke vár

1. Boldog madár, rá fészke vár,
van hol leszállnia.
De nincs hová
lehajtaná fejét Isten Fia.
Hazátalan, családtalan,
úgy kell bolyongnia.
Csak egy helyen nem idegen:
benned, Bethánia.


2. Telt szívnek ott s a megrakott
asztalnak nincs híja,
Fut Márta hát, mert jó Urát
ki kell szolgálnia.
Lábához ül, hallgat
s örül a boldog Mária,
áldást sokat ad
és fogad a kis Bethánia.


3. Te szent fejed ma nyughelyet
lel-é, Isten Fia?
Csak rút közöny, vagy gúnyözön
szerelmednek díja.
A szív sivár s bezárva áll,
de meg kell nyílnia,
hogy hadd legyen sok-sok helyen
boldog Bethánia.

