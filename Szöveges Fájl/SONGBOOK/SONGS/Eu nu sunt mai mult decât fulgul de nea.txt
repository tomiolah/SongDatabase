Eu nu sunt mai mult decât fulgul de nea

1. Eu nu sunt mai mult decât fulgul de nea.
Un joc de cristale e trecerea mea.
/: Se scutură clipa din timpul deplin.
Surâde și cade. Și altele vin. :/


2. Eu nu sunt mai mult ca un fir de parâng
Ce coasa îl taie și furcile-l strâng.
/: Țărâna rămâne și uită de el.
Și alt fir se-nalță și cade la fel :/


3. Eu nu sunt mai mult ca o rază-n abis,
Dar drumul spre stele oricând mi-e deschis.
/: Eu nu sunt luceafăr cu chip marmoreu,
Pe fruntea mea însă e scris Dumnezeu :/

