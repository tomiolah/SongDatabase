Ha az olaj nálad fogytán

Ha az olaj nálad fogytán


Ha az olaj nálad fogytán, gyorsan másnak add felét
S bárha hét szűk év is jön rád, néked mindig lesz elég.
Mert ki ad, lásd éppen az kap, lisztje soha nem fogy el,
És mi egynek szűk kenyér csak, az kettőnek bő étel;
És mi egynek szűk kenyér csak, az kettőnek bő étel.


Szíved kincse nő, ha osztod, szórd a földbe magvadat.
Szerte hintve hoz gyümölcsöt: egybehordva megrohad.
Nyomja vállad gond és bánat? Roskadoznak lépteid?
A más terhét is te vedd fel és az Isten megsegít;
A más terhét is te vedd fel és az Isten megsegít.


Fázva jársz-e hómezőkön s fagyni érzed véredet?
Csak melengess dermedőket, s mentve önnön életed.
Megsebeztek és ütöttek? Vedd csak észre más baját.
Önts olajt a más sebére s néked Isten enyhet ád;
Önts olajt a más sebére s néked Isten enyhet ád.


Nincs erőd, mind semmivé lett? Isten újra új erő!
Venni tőle, adni másnak; béke ez, mely egyre nő.
Tenni, hatni űz-e vágyad? Tenni tud, ki hűn szeret.
Hűn szeret, ki engedelmes, él, ki ébreszt életet;
Hűn szeret, ki engedelmes, él, ki ébreszt életet.

