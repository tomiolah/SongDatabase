Nem hagyjuk el a Bibliát

1. Nem hagyjuk el a Bibliát,
Isten szent Igéjét!
Ez támasza az aggoknak,
Ifjút ez Ige véd.
Ez nap, mely fényes sugarát
Utunkra hinti el,
Ebből halljuk Jézus szavát,
Ez ég felé emel.


2. Nem hagyjuk el a Bibliát,
Ha baj, vagy jó, ha ér!
E kincstől nem foszt senki meg,
Ha bármit ad s ígér.
Akármit tenne a világ,
Ha üldöz, hogyha bánt,
Eltűrünk minden szenvedést,
Isten vigyáz reánk.


3. Nem hagyjuk el a Bibliát,
Terjesszük szerteszét,
Míg Jézus éltető szavát
Meghallja minden nép,
Amíg kegyelme szent hevét
Nem érzi a világ!
Fogadjuk, ím, nem hagyjuk el
Soha a Bibliát!

