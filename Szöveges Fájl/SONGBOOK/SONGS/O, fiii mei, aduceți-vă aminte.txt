O, fiii mei, aduceți-vă aminte

O, fiii mei, aduceți-vă aminte
Că de copii, din leagăn când erați,
De când pe brațe v-am purtat fierbinte,
Eu v-am chemat pe Domnul să-L urmați!


O, fiii mei, să nu uitați vreodată
Dorința mea, cu plânsu-ndurerat,
Și dragostea și ruga ne-ncetată
Cu care eu la Domnul v-am chemat!


Eu am aflat în Domnul fericirea
Și bucuria-ntregii mele vieți,
Și-am vrut s-aflați și voi că izbăvirea
Și fericirea voastră-n El aveți!


O, fiii mei, slujiți-I viața toată,
Și voi, și-acei ce El o să vi-i dea;
De-L veți iubi, ne vom vedea odată,
Pe veci uniți în fericirea Sa!

