Tisztítsd meg szíved, Jeruzsálem népe

Tisztítsd meg szíved, Jeruzsálem népe,
Hogy megtartassál, mosódj hófehérre.
Karmazsinszínű bűneidből tisztulj,
Hogy ki ne pusztulj!


2. Szeplőtelen légy a Krisztus napjára,
Mert igen nagy volt váltságodnak ára,
Ártatlan omlott királyodnak vére,
Térj meg kedvére!


3. Nem járhatsz folyvást annyi undokságban,
Részed így nem lesz mennyek országában
Vedd föl a harcot, vedd föl a keresztet
Vagy üdvöd veszted.


4. Élj botlás nélkül, szentül, feddhetetlen,
Vizsgáld a törvényt lelkiismeretben.
Inkább fonj gyarló tested ellen ostort,
Semhogy bemocskold.


5. Tisztítsd meg ajkad oltárról vett szénnel,
Rútat ne illess, mit a lelked szégyell.
Jót cselekedjél mindenekkel bőven
Minden időben.


6. Új teremtés vagy: vetkőzd le a régit!
Ördög, ha üldöz e világ, ha rémít,
Csak meg ne hátrálj, maradj meg az újban,
Véled az Úr van!


7. Tisztítsd meg szíved, Krisztus szentegyháza,
Urunk, miattad pogány ne gyalázza
S hogy megtartással, nosza újulj végre,
Szent papi népe!

