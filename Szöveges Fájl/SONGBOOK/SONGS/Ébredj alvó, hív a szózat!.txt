Ébredj alvó, hív a szózat!

1. Ébredj alvó, hív a szózat!
Az őrök hangja messze elhat:
Fel, Sion, ébredj, itt az Úr!
Éjfél tájra jár az óra,
Mondd, kész vagy-é a hívó szóra,
Vagy szíved mécse meg se gyúl.
Ím, vőlegényed jő!
Már kész a menyegző!
Halleluja!
Ó, halld szavát!
Kelj föl tehát!
Vedd a menyegzői díszruhád!


2. Halljuk jól az őrök hangját,
És örvendeznek, akik hallják,
Hisz itt a várva várt idő.
Íme, üdvünk napja virrad,
Mert fölkelt már a Hajnalcsillag,
S az igazságos Bíró jő.
Szent trónod fényben áll!
Jöjj, Jézus, néped vár!
Halleluja!
Mi elmegyünk,
Mindegyikünk,
Hogy menyegződön ott legyünk.


3. Akkor trónod köré állunk,
S az angyalokkal téged áldunk,
Zeng cimbalom és hárfahúr.
Földi lényt ott ami várja,
Fül nem hallotta, szem nem látta,
A szívünk háladalra gyúl.
Oly szép az égi hon!
Sok gyöngykapuja von!
Halleluja!
Zeng énekünk,
Az Úr velünk!
Légy áldott érte Istenünk!

