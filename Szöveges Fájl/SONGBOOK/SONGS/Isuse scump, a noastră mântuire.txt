Isuse scump, a noastră mântuire

1. Isuse scump, a noastră mântuire,
Sub crucea Ta, ca jertfă ți-am adus
O inimă ce arde în iubire,
Și-un dor ce zboară tot mereu mai sus.


Refren:
Mai sus, mai sus pe aripi ca de vultur,
Conduce Domnul pe al Său popor;
Când se va șterge plânsul și durerea,
Prea fericiți vor fi cu Domnul lor.


2. Noi rătăceam ca niște oi pierdute
Lipsite de pășune și izvor,
Dar Tu pe mine, m-ai chemat pe nume,
Căci m-ai iubit, o, scumpul meu păstor.


3. Noi te urmăm iubire minunată,
Trudiți ne chemi și pace Tu ne dai.
Și-n noaptea vieții cea întunecată,
Liman ne ești și călăuză-n rai.

