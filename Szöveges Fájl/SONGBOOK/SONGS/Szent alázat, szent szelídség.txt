Szent alázat, szent szelídség

1. Szent alázat, szent szelídség,
Mély bölcsesség, nagy erő!
Mennyei dísz, lelki szépség,
Istentől nyert drága kő.
Mit sem ér a nagy szabadság,
Hírnevünk és birtokunk.
Nem használ a nagy gazdagság,
Hogyha nincs alázatunk.


2. Szent alázat, szent szelídség
Ékesítse a szívünk.
Mert enélkül gőg, sötétség
Elborítja értelmünk!
Istenadta szent ajándék,
Minden erény talpköve,
Megnemesbül a jó szándék,
Hogyha ez lesz öltönye.


3. Szent alázat, szent szelídség
Őt mutatja szüntelen.
Őt, kitől jő a segítség,
Minden áldás, kegyelem.
Jézusunknak életéből
Szent alázat szól felénk,
Hogy kövessük teljes szívből,
Példaképül állt elénk.

