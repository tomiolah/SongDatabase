Nagy Isten, ím elhoztad

1. Nagy Isten, ím elhoztad újra
Munkánkra a szép aratást,
Gondviselésed hű tanúja,
Az arató, munkába állt.


Te áldottad meg magvetését,
Te adtál rá napsugarat.
Te áldd meg most is verejtékét,
Amikor örömmel arat!


2. A ringó kalász tengerében
Láthatjuk nagy kegyelmedet,
Mily sok az áldás szent kezedben,
Naponta rendelsz kenyeret;


Nincs okunk gyötrő kétkedésre,
Mért nyomna bú, aggodalom?
Hisz Te vagy néped segítsége,
Tőled jő áldás, oltalom!


3. Míg sorakozik sűrű rendben
A sok-sok kéve szerteszét,
Szent trónusodhoz küldjük csendben
Szívünk háláját s kérelmét:


Küldj hű szolgákat, míg meghallja
Minden nép szent Igéd szavát;
Ki mit vet itt lenn, azt aratja
Az öröklétben odaát!

