Ó, mily hű barátunk Jézus

1. Ó, mily hű barátunk Jézus;
Minden bajban megsegít.
Mily jó Elé imádságban
Vinni éltünk ügyeit.


Gyakran nyugtalan a lelkünk,
Tévesek az útjaink,
Mert nem vittük hő imában
Isten elé ügyeink.


2. Jönnek próbák, kísértések,
Nincsen örömcsillagod?
El ne csüggedj ily órában,
Lépj az Úr elé legott!


Ha legnagyobb az ínséged,
Van segítőd, mit se félj,
Hozd az Úrhoz imádságban
Bármi kínoz, higgy, remélj!


3. Fáradt vagy és megterhelve,
Jól esnék az enyhülés?
Fáradtak ereje Jézus,
Hozzá jönni, ó, ne késs!


Elhagyatva élsz e földön?
Tedd Rá minden terhedet,
És hozd mindig bizalommal
Az Úr elé ügyedet!

