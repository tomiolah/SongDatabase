De-oriunde vin

De-oriunde vin


De-oriunde vin, pe-oriunde merg,
Tu, Doamne, ești cu mine,
/:Orice-aș privi, orice-aș avea,
Nimica nu-i ca Tine!/:


Adâncul sufletului meu
Într-una Te dorește,
/:Cu cât Te am mai mult, cu-atât
Simt dorul cum îmi crește./:


Simt setea mai desăvârșit
Cu cât Te sorb pe Tine,
/:Și mai neînțeles îmi pari
Cu cât Te știu mai bine./:


Și inima-mi mai mult Te vrea
În dragostea-i încinsă,
/:Cu cât stă mai la umbra Ta,
Cu-atât e mai aprinsă!/:


Ce fericit sunt pe altar,
În flăcări de iubire,
/: Când mistuit sunt pe deplin
În necuprinsa-ți Fire!/:

