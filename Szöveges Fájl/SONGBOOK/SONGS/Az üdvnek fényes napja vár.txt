Az üdvnek fényes napja vár

1. Az üdvnek fényes napja vár.
Ó, ember ébredj már fel!
Az életóra gyorsan jár,
Majd végül hogy számolsz el?
Ha Isten előtt megjelensz,
Ott minden bűnödről felelsz,
Mit balgán elkövettél.


2. A régi kígyó szelleme
Mint sötét éj körülvett;
Alszol, és az Úr igéje
Hasztalan figyelmeztet.
A vétkes, nyugvást kedveled,
S az üdvnek fényét megveted,
És így elfordulsz tőle.


3. Megváltód sír, te csak nevetsz
Szánalmas bűneidben!
Bár hív magához, nem felelsz;
Hiába érted minden.
Ő felkínálja üdvödet,
Te mégis gúnnyal illeted,
S így sebet ejtesz szívén.


4. Elmúlik élted csakhamar;
Lásd, elhalt sok barátod!
Bár bűnben élsz, mégsem zavar,
S hogy rád mi vár, nem látod.
Nem félsz, nem tartasz bánatot,
S a számadási nagy napot
Rút közöny mélyén várod.


5. Az Úr még egyre hívogat,
S jő feléd igéjével.
Ő minden bűnöst elfogad,
Ki lába elé térdel.
Ébredj hát bűnös álmodból
És balga biztonságodból;
Élj Krisztus kegyelmével!

