Angyali ének hangzik a mennyből

1. Angyali ének hangzik a mennyből,
Jézus, a rég várt megszületett.
Isteni lélek szózata csendül:
Megszületett-e már teneked?


2. Ott van a jászol, benne a Gyermek,
Drága ajándék, mennyei kincs.
Őt befogadni kész-e a lelked?
Jaj, ha szívedben még helye nincs!


3. Jászola mellett pásztorok állnak,
Futva siettek Betlehemig.
Futni Eléje űz-e a vágyad?
Érzed-e, szíve hogy melegít?


4. Fölkel a csillag hajnali fénnyel,
Biztos az út a bölcsek előtt.
Mégy-e utána, merre vezérel?
Jézus a célpont, látod-e Őt?


5. Drága aranyt, meg illatos tömjént
Vittek a bölcsek hódolatul.
Jobbat aranynál adsz-e te önként?
Szíved óhajtja, kéri az Úr!

