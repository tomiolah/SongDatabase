Hagyjad a jó Istenre

1. Hagyjad a jó Istenre
Minden te útadat!
Ha bánt szíved keserve,
Ő néked nyugtot ad.
Ki az eget hordozza
Oszlat felhőt, szelet.
Napját rád is felhozza,
Atyád ő, áld s szeret.


2. Az Úrra bízzad dolgod
Könnyebbül a teher,
Ezer baj közt is boldog,
Aki nem csügged el.
Minek a gond, a bánat,
Mit gyötröd lelkedet?
Az Istent kérd, imádjad
Megnyered ügyedet.


3. A te irgalmasságod
Van rajtam, Istenem,
Te jól tudod, jól látod,
Hogy mi használ nekem.
Sorsomat úgy intézed,
Amint Te akarod;
Bölcs a te végezésed,
Ha áld, ha sújt karod.


4. Útad van számtalan, sok
Uram és eszközöd;
Reánk is szent áldásod
Bőséggel öntözöd.
Művednek akadálya,
Szünete nincs soha;
Úgy tész, mint kívánja
Gyermekeid java.


5. Bizzál bánatos lélek!
Mit bánt a bú, a gond?
Él még, ki annyi vészek
Torkából már kivont.
Bajaidból kiment ő,
Szűnnek keserveid;
Rád még a jó Teremtő
Víg napot is derít!


6. Ő benne vesd halálig
Reményed horgonyát,
Biztos révpartra szállít,
Van néki gondja rád.
Bár késik, a segítség
Gyakran nem lelsz vigaszt:
Eloszlik bú és kétség,
Előbb, mint véled azt.


7. Ő megcselekszi végre
Velünk azt, ami jó;
Ösvényünk erőssége
Te vagy, Mindenható!
Nehéz itt földi pályánk,
Könny lepi és tövis;
De örök pálma vár ránk,
Utunk a mennybe visz.

