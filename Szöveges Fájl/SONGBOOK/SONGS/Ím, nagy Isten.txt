Ím, nagy Isten

1. Ím, nagy Isten, most Előtted szívem kitárom,
Menedékem nincs sehol a földi határon.
Ha Te nem jössz bánatomhoz biztató szóval,
Italom könny, a kenyerem keserű sóhaj.


2. Ha a világ nem tudná is számos bűnömet,
Teelőled elrejtenem semmit sem lehet.
Látja Lelked minden bűnöm, melynek átka sújt:
Vedd le rólam, én Istenem, vedd le ezt a súlyt!


3. Jézusomra föltekintek a kereszt alatt,
Nincs szívemnek nyugodalma vétkeim miatt.
Ó, ne büntesd, Uram, azt, kit megtört a bánat,
Szálljon reám irgalmadból béke, bocsánat!


4. Szent Fiadért, ki engemet vérén megváltott,
Hallgass meg, ha bűnbánattal Hozzád kiáltok!
Vigaszoddal térj kegyesen beteg szívemhez,
Hozzád térő gyermekednek, Atyám, kegyelmezz!

