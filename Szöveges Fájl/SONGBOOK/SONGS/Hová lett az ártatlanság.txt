Hová lett az ártatlanság

1. Hová lett az ártatlanság,
Az első boldog élet?
Nincs már a szívben tisztaság,
Szégyenpír lángja éget!
Az Édenkertje nem virul,
A bűn naponként megújul...
Az ember bűnössé lett.


2. Az ember üdve elveszett.
Hajlott a sátánszóra;
A nagy kísértés közepett&#39;
Már nem volt kész a jóra!
A bűn gyümölcsét elvette,
Az üdvét, éltét rátette,
Így lett sötét ez óra.


3. Ó, hol vagy!? ekképp szólt az Úr,
- Mondd, miért rejtőztél el?
... A bűn, mint tőr, a szívbe szúr,
Ne játssz ily nagy veszéllyel!
Lásd, Isten ellen vétettél;
Ha bűnben élsz, úgy elvesztél,
Jöjj hozzá, ó, ne késs el!


4. Az Isten elől futni kár,
Mert utad nyilván látja …
Jöjj hát hozzá, hisz egyre vár!
- Áldott keze kitárva.
Az ő irgalma végtelen,
Jósága megmérhetetlen:
Jöjj, bűneid megbánva!

