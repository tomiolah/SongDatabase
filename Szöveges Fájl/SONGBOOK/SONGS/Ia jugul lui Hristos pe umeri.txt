Ia jugul lui Hristos pe umeri

1. Ia jugul lui Christos pe umeri
Și trage lângă El arând,
Chiar dacă semeni numai lacrimi
Și umbli numai sângerând.


Refren:
Hristos cel Sfânt te va cunoaște
În sărăcie, nu-n belșug
/: Căci mulți au stat cu El la masă
Dar prea puțini au tras la jug :/


2. Ia-i sarcina și-o du alături
Și simte-o apăsând din greu;
Cum ai răspunde doar tu singur
De tot ce are Dumnezeu?


Refren:
Hristos cel Sfânt te va cunoaște
Odată-n cerul Lui de sus
/: Nu după haina ce-ai purtat-o
Ci după sarcina ce-ai dus :/


3. Ia-ți crucea ta și-I mergi pe urme
Tăcând și mulțumind ca El;
Iubește, roagă-te și rabdă,
Urmând dumnezeiescu-I țel.


Refren:
Hristos cel Sfânt te va cunoaște
Nu după numele ce-I spui,
/: Ci după ranele-ndurate
Sub crucea ta, sub crucea Lui. :/

