Uram, Isten, már meggyújtom

1. Uram, Isten, már meggyújtom Én estvéli áldozatom,
Fölgerjesztem tüzét, lángját, Mely csak Néked lobog hálát.


2. A hit unszol, hogy meggyújtsam, A hűség, hogy el ne oltsam,
Mert örömben és bánatban A Te áldó kezed rajtam.


3. Szemed virraszt énfölöttem, Angyalaid körülöttem
Tábort járva vigyáznak rám, Én Istenem, én jó Atyám.


4. Most is, hogy már jő az éjjel, Oltalmadba rejtőzöm el,
Istenem, ha Te vagy vélem, Semmi baj nem érhet engem.


5. Te állj mellém, Uram, akkor, Ha napomra száll majd alkony.
S ha az ágyam sírban lészen, Te ébressz fel, Uram, engem!

