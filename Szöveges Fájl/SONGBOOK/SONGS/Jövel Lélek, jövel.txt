Jövel Lélek, jövel

1. Jövel Lélek, jövel,
Szentséged fényivel.
Ó szállj miránk,
töltsd be minden híved,
A sok sajgó szívet
Jövel enyhítni meg,
hallgasd imánk.


2. Jöjj leghívebb barát,
Szívünk úgy vár reád,
Vigasztaló,
lankadtnak új remény,
Árnyék a nap hevén,
Bánatnak éjjelén
Nyugosztaló.


3. Nyájas fény, szállj ide,
szívünknek mélyire,
lakozva ott.
Az éj már oly hideg,
Lelkünk sötét s rideg,
Amíg nem tölti meg
Szent hajnalod.


4. Mit szenvedély hagyott,
A sok seb úgy sajog,
Önts írt belé!
Serkents, szívünk, ha rest,
ha lángunk hunyni kezd,
Ingó léptünk vezesd
A menny felé.


5. Legyen minden hívő
Hű bizonyságtevő,
Míg tart a fény
S napunk, ha éjre szállt,
Adj győzelmes halált,
Míg fönn valóra vált
Minden remény.

