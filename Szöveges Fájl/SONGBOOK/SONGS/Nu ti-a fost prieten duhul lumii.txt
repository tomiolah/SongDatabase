Nu ti-a fost prieten duhul lumii

Nu ți-a fost prieten duhul lumii


Nu ți-a fost prieten duhul lumii,
Te-a amânat de azi pe mâini,
/: Și, după ani de înșelare,
Nimic nu țe-a lăsat în mâini. :/


Nu ți-a fost nici copilăria
Prieten credincios, curând
/: S-a dus senină către alții,
Și gol te-a părăsit, plângând. :/


Nu ți-a fost prieten de credință
Nici tinerețea cât ai vrut,
/: Nici sănătatea, nici norocul,
Un singur Prieten ai avut. :/


Dar pe Acela Unul singur
L-ai prețuit cel mai puțin,
/: L-ai ascultat cel mai din urmă
Și L-ai privit cel mai străin. :/


Și, totuși, încă El așteaptă
Ca-n sfintele-ți păreri de rău
/: Să prețuiești a Lui iubire
Cât mai așteaptă-n pragul tău. :/


Deschide-I singurului Prieten,
Plângându-ți vina ta cu-amar,
/: Căci, dacă și El se va duce,
Poți plânge-n veci, va fi-n zadar!:/

