Ó! segíts, én Uram, fény vagy és élet!

Ó! segíts, én Uram, fény vagy és élet!


Ó! segíts, én Uram, fény vagy és élet! Nézd jön az éjszaka, nő a sötét.
Felvonul ellenem, bármerre térek, rám hozza félelmes nagy seregét.
Nézd, hogyan tervezi már örök vesztem,
Új meg új cselt kohol, hogy rabul ejtsen,
Új meg új cselt kohol, hogy rabul ejtsen.


Ó! segíts győzni, ha bűnöm feltámad s érzem magamban az indulatot,
Mást nem is látok, csupán vétkes vágyat, nincs ember bűnösebb, mint én vagyok.
Ébressz a szívemben mély, igaz szégyent!
Bűnt, vágyat mosson el szent, tiszta véred,
Bűnt, vágyat mosson el szent, tiszta véred.


Ó! segíts győzni, hogy rád hagyjam utam, csak neked hódoljon szív, akarat.
Úgy várjam hangodat lent, porbahulltan, kész legyen szívem, ha hív szavad.
Önmagam számára hadd haljak én meg!
Hadd legyen életed bennem az élet,
Hadd legyen életed bennem az élet.


Ó! segíts győzni, ha cselt vet a Sátán s mint a te angyalod jár idelent,
Jöjj akkor, Mesterem és ne hagyj árván, lássa szívem: mi a bűn, mi a szent.
Lelkemet vezérlő Szentszellem, várlak!
Ó! segíts, nélküled megcsal a látszat!
Ó! segíts, nélküled megcsal a látszat!


Ó! segíts győzni, hogy őrt álljak ébren, hisz te, nagy őriző, nem szunnyadsz el.
Támogasd halk imám híven az égben, ígérted, szószólóm, védőm leszel.
Ébressz fel engem, ha elnyom az álom,
Adj erőt, híven az őrhelyen állnom!
Adj erőt, híven az őrhelyen állnom!


Ó! segíts győzni, ha szétfoszlik minden: csak pornak, semminek látom magam,
Már erőm kérni és esdeni sincsen, megriadt őz lehet ily hangtalan.
Ám, ha a sóhajom még keres téged,
Köss velem, én Uram, új szövetséget!
Köss velem, én Uram, új szövetséget!


Ó! segíts győzni, míg elnyerem nálad, Uram a mennyei, győzelmi jelt!
Új, örök énekem dicsérve árad, rólad, a győztesről ujjongva zeng.
Hű szíved akkor én vég nélkül zengem,
Áldalak én Uram, mert győztél bennem!
Áldalak én Uram, mert győztél bennem!

