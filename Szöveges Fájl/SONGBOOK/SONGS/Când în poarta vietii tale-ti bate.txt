Când în poarta vietii tale-ti bate

Când în poarta vieții tale-ți bate


Când în poarta vieții tale-ți bate,
Mai stăruitor durerea, iar
Când nădejdea-nfrânt-abia se zbate,
Sub povara chinului amar,
Fața Ta ridică-ți, și privește
Mai atent și-ncrezător în sus,
Printre nori, să vezi cum strălucește
Soarele izbăvitor: Isus!


Nu lăsa-ndoiala ca să-ți facă
Cuib în taina sufletului tău,
Ci privește-n sus și fă să tacă
Toate glasurile celui rău;
Căci deasupra ta mereu veghează
Soarele cel fără de apus,
Și cu raza lui te-nviorează
El, Mântuitorul blând, Isus!


Să-ți aduci mereu, mereu aminte,
Că tu ești răscumpărat prin har;
Cât ar fi durerea de fierbinte,
Pentru tine are un hotar.
Nu te teme, ci mai mult te-ncrede
În Acela care-odat-a spus:
“Eu cu tine sunt în orice vreme,
Eu, Mântuitorul tău, Isus!”

