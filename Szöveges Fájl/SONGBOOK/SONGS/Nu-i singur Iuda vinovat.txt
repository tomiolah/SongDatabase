Nu-i singur Iuda vinovat

Nu-i singur Iuda vinovat
de sângele ce se dădu.
/: Nici marii preoți, nici Pilat,
ci lumea-ntreagă, prin păcat!
Și eu, și tu, și eu, și tu. :/


Nu drumul greu spre Golgota,
nici biciul, când Isus căzu.
/: Și-atât nici crucea nu-L durea
Cât noi povara cea mai grea!
Și eu, și tu, și eu, și tu. :/


Nu patru cuie L-au pătruns
când El pe cruce se-așternu.
/: Ci noi, cu sufletul ascuns,
cu mii de patimi L-am străpuns!
Și eu, și tu, și eu, și tu. :/


Nu doar bătrânii cărturari,
nu doar mai marii preoți, nu!
/: Și noi am râs, cu ochi murdari,
și noi suntem cei doi tâlhari!
Și eu, și tu, și eu, și tu. :/


Și nu ostașilor prin sorți
cămașa albă Și-o dădu.
/: Ci tuturor! Dar tu n-o porți!
Și, fără ea, toți suntem morți!
Și eu, și tu, și eu, și tu. :/


Nu doar în stânci, sub lilieci,
nu doar sub lespede zăcu.
/: Ci L-am ascuns ca pentru veci
sub piatra unor forme reci,
Și eu, și tu, și eu, și tu. :/


Și-acum Isus cel condamnat
azi te-ntreabă: ”Da sau nu?
Ești tu sau nu ești vinovat? ”
/: Eu am spus da! Și-am fost iertat.
Eu am spus da.
Dar tu? Dar tu? :/

